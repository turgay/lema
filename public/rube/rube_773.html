<a name=774></a>Peygamberlerini yalanlayıp küfre girdiler. Başka bir îzâha göre onlar mü’min<br/>kimselerdi. Fakat Tâlût’un hükümdar olmasına hayret edip bunun hangi hikmete<br/>dayandığını öğrenmek istediklerinden dolayı bu sözü söylemişlerdi. Nitekim Âdem<br/>(a.s.)’ın halife olmasına taaccub eden melekler de: <i><b>“Yeryüzünde fesâd çıkaracak ve<br/>orada kan dökecek insanı mı halife kılıyorsun?” </b></i>(el Bakara, 2/30) demişlerdi.<br/>
İsrâîloğulları sözlerine şöyle devam ettiler: Onun bize hükümdar olmasından bizim<br/>
hükümdar olmamız daha uygundur. Ona büyük bir servet ve zenginlik verilmemişdir ki;<br/>nesep bakımından bir üstünlük sağlayamadığı takdirde, mal ve servetini şeref ve<br/>üstünlük vesilesi edinsin. Yâni hükümdar olmaya ondan daha layık kimseler var ki belli<br/>bir çoklukta mal ve mülkü dahi olmayan bir kimse hükümdar olmaya nasıl hak<br/>kazanabilir? Halbuki hükümdarın, istediği şekilde kullanabileceği ve gerekli yerlere<br/>sarfedebileceği belli bir malı olması zorunludur.<br/>
İsrâîloğulları’nın Tâlût’un hükümdar olmasını uzak görmelerinin sebebi:<br/>
İsrâîloğulları’nda peygamberlik, kendi kabîlelerinden belli bir kabîleye mahsus idi. Bu<br/>kabîle, Ya’kûb (a.s.)’ın oğlu Lâvid’in sülâlesinden gelen kabîle idi. Mûsâ ve Hârûn<br/>(a.s.) bu kabîledendir. Hükümdarların çıktığı kabîle ise yine Ya’kûb (a.s.)’ın oğlu<br/>Yahûdâ’nın soyundan gelen kabîle idi. Dâvud ve Süleymân (a.s.) da bu kabîledendir.<br/>
Tâlût, bu iki kabîlenin hiçbirisinden değildi. O, Ya’kûb (a.s.)’un oğlu Bünyâmin’in<br/>
soyundan gelmekteydi. Bünyâmin’in soyundan gelen kabîle halkı, büyük günahlar<br/>işlediler. Hatta gündüzleri sokaklarda kadınlarla yatıp kalktılar. Bundan dolayı Allah<br/>Teâlâ, onlara gadab edip mülk ve serveti onlardan söküp aldı. Tâlût, sıradan bir<br/>meslekle iştigal ederdi. Dericilikle uğraşan, yahud suculuk yapan veya gündelikçi işçi<br/>olan bir kimse olduğu söylenmektedir.<br/>
İsrâîloğulları’nın bu îtirâzlarına karşılık İşmûîl dedi ki: “Allah sizin üzerinize onu<br/>
seçti. Her ne kadar onun nesep ve mal bakımından bir şeref ve üstünlüğü yok ise de,<br/>sizin bilmediğiniz başka fazîletleri vardır. O da şudur: Allah ona dînî konularda ve<br/>hükümdarlık hususunda geniş bir bilgi vermiş ve onu uzun boylu ve güçlü kılmıştır.”<br/>Zira insan, ilmiyle insanlar içinde daha azametli, cismiyle kalblere daha çok dehşet ve<br/>korku verici olur. Tâlût’un, başı ve omuzları herkesten yüksekti. Ayakta duran bir adam,<br/>elini yukarı kaldırsa ancak başına ulaşabilirdi.<br/>
İsrâîloğulları, nesep ve fakirliği yönünden Tâlût’un hükümdar olmasını uygun<br/>
görmeyince Allah onların bu iddialarını şu şekilde reddetti. <i>Birincisi:</i> Hükümdar<br/>olmak, Allah’ın seçmesine bağlıdır. Allah, Tâlût’u size tercih etmiştir. O, neyin daha<br/>faydalı olduğunu sizden daha iyi bilir. <i>İkincisi</i>: Hükümdar olmanın en önemli şartı ilmî<br/>olgunluk ve güçlü bir bedene sâhib olmaktır. Ancak mükemmel bir ilimle, siyasetle<br/>ilgili işleri onaylayıp yürütmek mümkün olabilir. Büyük ve güçlü bir bedene sahip<br/>olmasının faydasına gelince, insanların kalplerine korku salmak, düşmanların<br/>mukavemetine güç yetirmek ve savaşların zorluklarına katlanmak ancak güçlü bir<br/>bedenle mümkündür. İşte Allah Teâlâ bu iki önemli özelliği Tâlût’a tam ve mükemmel<br/>bir şekilde vermiştir.<br/>
