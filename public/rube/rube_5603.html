<a name=5604></a>Allah’ın hidâyeti, karanlıklar arasında parıldayan mükemmel bir ışık gibidir. Eğer<br/>Kur’an, güneş ışığına benzetilmiş olsaydı bu maksad gerçekleşmezdi. Çünkü güneş<br/>doğunca bütün âlem hâlis bir nurla, battığında ise hâlis bir karanlıkla dolar. Dolayısıyla<br/>burada kandillikle temsil daha uygun düşmektedir.<br/>
Bazıları der ki: Kasdedilen îman nûrudur. Hak Teâlâ müminin sînesini kandilliğe<br/>
(mişkât), sînedeki gönlü kandillikte olan kristal bir fanus içindeki lambaya, îmânı<br/>lambada yanan çerağa/yağa ve lambayı da parlayan yıldıza teşbih etti. İhlâs kelimesini<br/>de mübarek ağaca benzetti. Bu ağaç, güneşin harâretinden havf ve recâ arasındadır.<br/>Kelime-i tevhîd ve şehâdet, mü’minin dilinden çıkmadan vücud âlemini nurlandırır. Dil<br/>ile ikrar ettikten sonra kalb ile tasdik edilirse, nur üstüne nur ortaya çıkar.<br/>
Cam ışık dışından içine içinden de dışına geçecek bir berraklığa sâhip olduğu için<br/>
diğer maddelere değil de ona benzetme yapılmıştır. Îman nûru da böyledir, Mü’minin<br/>kalbinden diğer organ ve âzâlara sirâyet eder. Aynı şekilde cam ufacık bir darbe ile<br/>hemen kırılıp dağıldığı gibi kalp de içine giren ufacık bir hastalıkla hemen bozulup<br/>ifsâd olur.<br/>
Denilir ki âyetteki o “nûr”, ilâhî sırların bilinmesidir. Âriflerin gönüllerinde ve<br/>
sînelerindeki fanustaki ma‘rifet çerağı, Hz. Peygamber’in mübârek vücud ağacındaki<br/>yağın bereketiyle şûlelenmiştir. O, ne doğuya âiddir ne de batıya; Mekke’ye mensuptur.<br/>Mekke-i Mübâreke, âlemin aslı ve esasıdır. Ârif olan kimsenin o sırları Efendiler<br/>Efendisi’nden öğrenmesi, nur üstüne nur olur.<br/>
Ma‘rifet ânîden sönebilen lambaya, mü’minin kalbi de ânîden kırılabilen cama<br/>
benzetilmiş; ma‘rifet hiç sönmeyen güneşe, mü’minin kalbi de kırılmayacak derecede<br/>sağlam bir şeye benzetilmemiştir. Bu, onun her zaman tehlike altında olduğuna ve<br/>sakınılması gerektiğine dikkat çekmek içindir. Nitekim <i>et-Teysîr</i>’de böyle geçmektedir.<br/>
<i>Rûhu’l-ervâh</i>’ta rivâyet edildiğine göre âyette geçen nûr, Hz. Muhammed’dir.<br/>
Kandillik Hz. Âdem, fanus Hz. Nuh, zeytin Hz. İbrahim’dir. Hz. İbrahim’de ne batıyı<br/>kıble edinen yahudilere ne de doğuya yönelen hristiyanlara meyil vardır. Lamba da Hz.<br/>Risâlet (a.s.)’dır.<br/>
Ya da kandillik İbrahim (a.s.), fanus İsmâil (a.s.), lamba Hz. Peygamber (a.s.), ağaç<br/>
nübüvvet ağacıdır ki onda ne yalan ne de zayıflık/ciddiyetsizlik vardır.<br/>
Yahut da kandillik Hz. Peygamber’in genişletilmiş olan sinesi, fanus saf ve temiz olan<br/>
kalbi, lamba kâmil olan ilmi, ağaç onun (bütün davranışlarına) şâmil olan ahlâkıdır ki<br/>ne ebedîlik tarafında ifratta ne de taksir tarafında tefrittedir. Belki itidal ve doğru<br/>yoldan ibârettir. Nitekim <i>“İşlerin hayırlısı orta olanıdır” </i>denilmiştir.<br/>
<i>Aynü’l-maânî</i>’de şöyle denilmiştir: Hz. Muhammed’in muhabbet nûru ile Hz.<br/>
İbrahim’in dostluk nûru, nur üstüne nurdur.<br/>
<i>Efendimizin pederi İbrahim nurdur, kendisi de nurdur malum,<br/>Buradan <b>“nûrun alâ nûr”</b> sırrını idrak eyle</i><br/>
