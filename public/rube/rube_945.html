<a name=946></a><i>“Ne kötülük yapmışsa onunla kendisi arasında uzak bir mesâfe olmasını arzular.”</i><br/>
Amel defterlerini ve onlara yazılmış hayır ve şer fiilleri veya bu amellere verilecek<br/>karşılıkların ne olduğunu gören kimse, kendisiyle, korkusu arasında veya kendisiyle<br/>kötü amel arasında uzak bir mesâfe olsun ister. Meselâ maşrıkla mağrib arası gibi bir<br/>mesâfe olsaydı da bugün huzûra çıkarılmasaydı; yahud bu kötü ameli hiçbir zaman<br/>işlemeseydim, diye arzular.<br/>
<i>“İşte Allah sizi kendisinden sakındırır.”</i> Allah size bu âyetleriyle demektedir ki:<br/>
“Bana karşı gelmekten sakının! Gazabıma çarpılmayın!” Bu cümle bundan evvelki<br/>âyette de önemine binâen tekrar edilmiştir. Bu, kulların Allah’dan gâfil olmamaları<br/>içindir.<br/>
<i>“Allah, kullarına çok şefkatlidir.”</i> Allah’ın kendinden sakındırması, ilminin<br/>
sonsuzluğunu ve kudretinin büyüklüğünü tanıtması, kullarına olan büyük şefkatindendir.<br/>Çünkü kulları O’nu hakkıyla tanısalar ve O’ndan sakınsalar, bu onları Allah’ın rızâsını<br/>istemeye, gazabından kaçınmaya sevkeder. Bu sakındırma, şefkatli bir babanın çocuğunu<br/>helâke götürecek bir şeyden sakındırmasına benzemektedir.<br/>
<b>İmam Kuşeyrî </b>(r.h.) şöyle demektedir: Âyetin <i>“Allah kullarına çok şefkatlidir”</i><br/>
bölümü, hak yola yeni girenler içindir. <i>“Allah sizi kendinden sakındırır.”</i> âyeti ise<br/>ârifler içindir. Çünkü ârif olmayanlar için sorumluluklar hafifletilmiş ve<br/>kolaylaştırılmış; ârifler ise korkutulmuştur. <i>“Günahkârları müjdele, sıddîkları korkut!”<br/></i>sözü de bu kâbildendir. Allah mühlet verir, fakat ihmâl etmez. Bu sebeple kul Allah’ın<br/>mühlet vermesine aldanmadan hesap ve ceza gününe hazırlanmalıdır.<br/>
<i>Hayır ve tâat kapısı açıktır, fakat<br/>Herkes iyi iş işlemeye muktedir değildir.</i><br/>
Bilmek lâzımdır ki insanın yaptığı ve söylediği her şey semâvî amel defterlerine<br/>
geçmektedir. Eğer bunlar tekrarlanırsa insanda yerleşmiş melekeler hâline gelir. Lâkin<br/>insan, hissî, vehmî ve fikrî meşguliyetler veya diğer meşgul ediciler dolayısıyla<br/>nefsinde yerleşen bu durumlardan ve nakışlardan habersizdir. Ruh cesedden ayrılıp da<br/>kıyâmeti kopunca herkes ne hayır ve şer işlemişse önünde hazırlanmış bulur. Çünkü<br/>bunları ona göstermeyen engeller ortadan kalkmıştır. Nitekim Cenâb-ı Hak <i><b>“Allah<br/>onları birer birer kaydetti, onlar ise unuttular.”</b></i> (el-Mücadele, 58/6) buyurmuştur.<br/>Eğer kulun yaptığı şer ise kul kendisiyle o günün veya amelinin arasının çok uzak<br/>olmasını temennî edecektir. Çünkü o yaptığıyla azap görecek ve nefsinde yerleşen<br/>şeyler de azabın şekli olacaktır. Yahud o sûretlere göre azap görecektir. Allah’dan bizi<br/>bu türlü âkıbetlerden korumasını dileriz. <b>Mevlânâ Celâleddîn Rûmî </b>(k.s.) şöyle<br/>demiştir:<br/>
<i>Gönlü vatan tutup yerleşen her hayâl<br/>Kıyâmet günü bir sûrete bürünmek ister.</i><br/>
