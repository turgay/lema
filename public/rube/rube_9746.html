<a name=9747></a><i>“Bizi de hatırla duâlarında” dedi<br/>O ârif adam, anladı onun gizlediği gerçeği ama<br/>Vurmadı açığa ayıpları örten Allah’ın hilmine uyarak<br/>Ârif tuhaf bir gülüşle şöyle dedi “Ey kötü yaratılışlı adam<br/>Bildiğin şeyden Allah sana tevbe nasîb eylesin”<br/>O duâ yedi göğü de geçti kabul edildi<br/>O yoksulun işi nihâyet yoluna girdi düzeldi<br/>Celâl sâhibi Allah’ın yaratışı bir sebep var etti de<br/>Kurtardı onu bu lânet ve günahtan<br/>Nasûh tası doldururken o hamamda<br/>Bir incisi kayboldu padişahın kızının<br/>Küpesindeki incilerden birisi kayboldu<br/>O inciyi aramaya koyuldu bütün kadınlar<br/>Sıkı sıkı kapattılar hamamın kapısını<br/>Araştırdılar herkesin eşyâsını<br/>Herkesin eşyası arandı ama bulunamadı inci<br/>Ortaya çıkarılıp rezil olmadı çalan inciyi<br/>Bu sebeple bu üstünkörü aramayı bırakıp başladılar aramaya<br/>Herkesin ağzını, kulağını, bedenlerindeki her deliği<br/>Birisi seslendi: “Soyunun hepiniz<br/>Yaşlı genç herkes soyunsun anadan doğma”<br/>Nedîmeler inciyi bulmak için<br/>Herkesi aramaya başladılar bir bir<br/>Korkusundan tenha bir yere çekildi Nasûh<br/>Yüzü korkudan sapsarı olmuş, morarmıştı dudakları<br/>Dedi ki “Ya Rab! Nice kereler tevbe ettim<br/>Ancak bozdum tevbe ve ahidlerimi<br/>Ben bana layık olanı yaptım<br/>Sonunda işte bu kara sel gelip çattı<br/>Arama sırası bana gelirse eyvâh bana<br/>Kim bilir neler çekecek, ne güçlüklere düşeceğim<br/>Kâfire bile verme böyle gam keder<br/>Rahmet eteğine sarıldım meded meded!<br/>Beni bu sefer de korur, suçumu örtersen ne olur?<br/>Yapılmayacak her şeyden tevbekâr oldum artık<br/>Eğer ben bu sefer de bozarsam tevbemi<br/>Ne duâmı kabul et, ne de dinle sözümü”<br/>Onun “Yâ Rab, Yâ Rab” dediği sırada<br/>İnciyi arayanların sesi duyuldu<br/>“Herkesi aradık bir de sen gel ey Nasûh”</i><br/>
