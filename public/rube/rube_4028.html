<a name=4029></a><img src="flower_sep.jpg"/><br/>
<b>Hasan Basrî</b>’den rivâyet edildiğine göre kıyâmet günü insanların yüzleri göğe<br/>
(havaya) doğru olur ve kimse başkasına bakamaz.<br/>
<i>el-Kevâşî</i>’de der ki: “Hulâsa bu günün dehşetinden gözler donakalır, başlar dimdik<br/>
havada, kalpler ise bomboş nerede ise yok olacak vaziyette olacaktır. Allah seni de bizi<br/>de o günde sâbit eylesin.”<br/>
Bu âyet, Rasûlullah (s.a.) için tesellî, mazlûma tâziye, zâlime ise tehdîd<br/>
mâhiyetindedir.<br/>
<b>Ahmed b. Hadraveyh</b>: “Bana şefâat etme hakkı verilmiş olsaydı, önce bana<br/>
zulmedene şefâat ederdim.” dedi. Kendisine:<br/>
“–Bu nasıl olur?!” diye sorulunca şöyle cevab verdi:<br/>“–Çünkü ben ana-babam sâyesinde nâil olamadığım bir şeye onun sâyesinde nâil<br/>
oldum.” Kendisine:<br/>
“–Nâil olduğun şey nedir?” diye soruldu. O da:<br/><i>“–Sakın, Allah’ı zâlimlerin yaptıklarından habersiz sanma!” </i>âyetindeki ilâhî<br/>
tesellidir” dedi.<br/>
<i>Mesnevî</i>’de şöyle denilir:<br/>
<i>Bir vâiz vardı... Minbere çıktı mı<br/>Yol kesenlere duâya başlar,<br/>Ellerini kaldırıp “Yarabbi, merhamet et!<br/>Kötülere, fesâdçılara, isyancılara<br/>Hayır sâhipleriyle alay edenlerin hepsine,<br/>Bütün kâfir gönüllülere, kiliselerde bulunanlara.”<br/>Temiz kişilere hiç duâ etmez,<br/>Kötülerden başkasına duâda bulunmazdı.<br/>Ona “Hiç böyle bir âdet görmedik...<br/>Sapıklara duâ etmek mürüvvet değildir” dediler.<br/>Dedi ki: “Ben onlardan iyilik gördüm...<br/>Bu yüzden onlara duâ etmeyi âdet edindim.<br/>O kadar kötülükte bulundular, o derece zulüm ve cevr ettiler ki<br/>Nihâyet beni şerden kurtardılar, hayra ulaştırdılar.<br/>Ne vakit dünyâya yöneldimse<br/>Onlardan eziyetler gördüm, meşakkatler çektim, dayaklar yedim.<br/>Bu yüzden de iyilik tarafına kaçardım...<br/>Beni o kurtlar yola getirirlerdi.<br/>Benim iyiliğime onlar sebep oldular...<br/>Bu yüzden ey akıllı adam onlara duâ boynumun borcudur!”</i><br/>
