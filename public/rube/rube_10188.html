<a name=10189></a><img src="RuhulBeyan-10189_1.jpg"/><br/>
<img src="RuhulBeyan-10189_2.jpg"/><br/>
<i>Aynu’l-maâni</i> isimli eserde ifâde olunduğuna göre herhangi bir şeyin üzerine yemin<br/>
etmek, o şeyin büyüklüğüne ya da ondaki yaratılış inceliğine ve nimetin azametine<br/>dikkat çekmek içindir. Her iki âyette kasemin tekrar edilmesinin sebebi, üzerine yemin<br/>edilen olgulardan her birinin yemin için gâye olduğuna ve başlı başına bir yemin hedefi<br/>bulunduğuna dikkat çekmek içindir. Çünkü bu iki âyette üzerine yemin edilen her olgu<br/>böylesi özel bir amacı gerektirecek üstünlükte, nitelikte bir olgudur.<br/>
Âyette yer alan ve “kınayan” şeklinde tercüme edilen “levvâme” kelimesinin kökü<br/>
“levm”dir. Levm insanın meydana gelen kusurlarından dolayı kendini kınaması,<br/>demektir. “Nefs-i levvâme”den maksad, nefs-i emmâre ile mutmainne arası mertebede<br/>yer alan nefis demektir. Nefs-i levvâme’nin iki yönü vardır:<br/>
Nefs-i levvâme bir yönüyle nefs-i emmâreye bakar. Bu “vechu’l-İslâm/İslâm’ın yüzü”<br/>
tarafıdır. Eğer nefs-i emmâreye bu açıdan bakacak olursan İslâma uymayı terkettiği,<br/>muhâlefete devam ettiği için bu nefsi kınarsın. Yine nefsi geçmiş günlerde amelleri<br/>itâatları elden kaçırdığı ve yapmadığı için, zulmânî ve hayvânî otlaklarda otladığı için<br/>kınarsın.<br/>
Nefs-i levvame’nin bir de nefs-i mutmainne’ye bakan yönü vardır. İşte bu yön<br/>
vechü’l-îman/îman yönüdür. Bu açıdan mutmainne’ye baktığında onun nûru ile<br/>nurlanırsın, boyasıyla boyanırsın ve yine o nefsi kendisinden meydana gelen kusurlardan<br/>dolayı ve üzerindeki mahzurlar sebebiyle kınarsın. İşte bu nefis “itmi’nan” makamına<br/>kavuşuncaya kadar kendi kendini kınamaya ve bu kınamasını kendi üzerine yöneltmeye<br/>devam eder. Bu nedenle sözünü ettiğimiz nefis Allah’ın üzerine kasem etmesini hak<br/>etmiş bir nefistir. Allah Teâlâ o nefsin üzerine yemin ederek öldükten sonra dirilme<br/>mahşere gelme ve yeniden canlanmayı pekiştirmiş oluyor.<br/>
<b>Kâşânî</b> der ki: Allah Teâlâ bu âyette kıyâmet ile nefs-i levvâme’yi, üzerlerine yemîn<br/>
etmek sûretiyle bir arada zikrediyor. Böylece Allah nefs-i levvâme ile kıyâmetin şânını<br/>yüceltmiş ve aralarında bir uyum olduğunu vurgulamış oluyor. Çünkü nefs-i levvâme<br/>kıyâmeti tasdik eden, vuku bulacağını kabul eden ve onun için hazırlık yapan nefistir.<br/>Çünkü bu nefis kusurlu kaldığı, hayırları işlemekten geri durduğu için sonsuza dek<br/>kendini kınayan nefistir. Böyle bir nefis iyi ameller yapsa bile hayırda daha fazla<br/>yapmaya düşkün olduğu ve iyi amelleri yapmayı çok istediği için bunlardan geri kaldı<br/>diye kendini kınar. Çünkü bu nefis yaptıklarının karşılığını alacağına inanmaktadır.<br/>Hayırdan geri kaldı, diye kendini kınayan nefis hata eder de bâzı fırsatları kaçırır ve<br/>gaflete ve nisyana düşerse o zaman kendini ne kadar kınar varın siz hesab edin.<br/>
Âyette yer alan kasemin cevabı mahzûftur. Bu cevabın ne olduğunu bundan sonra gelen<br/>
üçüncü âyet-i kerîme bize işâret etmektedir.<br/>
