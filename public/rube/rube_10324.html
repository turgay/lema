<a name=10325></a>Yukarda “sarmaş-dolaş olmuş” şeklinde tercüme ettiğimiz “elfâfen” kelimesinin<br/>
anlamı, “dalları içiçe girmiş, birbirine sarılmış, birbirine çok yakın” demektir. Bu<br/>manzara, -dünya bahçelerinde gözlemlediğimiz üzere- bahçelerin güzelliklerindendir.<br/>
Âlimler, “elfâfen” kelimesinin tekili olmadığını söylerler. Tıpkı “evzâ’/dağınık<br/>
topluluklar” ve “ahyâf/birbirine karışmış dağınık topluluklar” kelimelerinde olduğu<br/>gibi. Anası bir babası ayrı kardeşlere bu kelimeden türeme olarak “ahyâf” derler.<br/>
Bâzılarına göre ise “elfâf” kelimesinin tekili “liff”tir.<br/>Bu suyla bağlar, bahçeler <i>“yetiştirmek için.”</i> Yâni bu suyun yeryüzüne varması,<br/>
toprak ve içindekilerle karışması sebebiyle bağlar, bahçeler yetiştirmek için. “Li<br/>nuhrice” fiilinin başındaki “lam” harfi lâmu’l-maslahadır; yoksa Mu’tezile’nin iddiâ<br/>ettiği gibi lâmu’l-ğaraz değildir.<br/>
<b>İbn Şeyh</b> der ki: Âyetlerde önce “tohum” anlamına gelen “habb” kelimesi zikredildi.<br/>
Çünkü tohum gıdâda temel unsurdur. Ardından “bitkiler” zikredildi. Zira bütün canlılar<br/>ona muhtaçtır. Son olarak da “cennât”; yâni bahçeler zikredildi. Çünkü meyvelere olan<br/>ihtiyaç, zaruri bir ihtiyaç değildir.<br/>
Bilmek gerekir ki; yukarda Allah Teâlâ’nın fiillerine dâir zikredilen unsurlarda<br/>
öldükten sonra dirilmenin gerçekliğine yer verilmekte ve bunun üç yönden olduğuna<br/>işâret edilmektedir:<br/>
1- Allah Teâlâ’nın kudreti itibariyledir. Çünkü eşi ve benzeri bulunmayan bu güzel<br/>
işleri herhangi bir örnek ve dayanacak bir kural olmadan yapan kimse, bunları bir kez<br/>daha yapmaya kadirdir. Buna gücü ve kuvveti daha fazla yeter.<br/>
2- Allah Teâlâ’nın ilmi ve hikmeti itibariyledir. Çünkü yüce gayeleri ve mahlukata<br/>
yönelik güzel faydaları sağlayan bu oluşumu en güzel bir tarzda yaratan zâtın, bütün<br/>bunları top yekün yok etmesi ve onlar için kalıcı bir âkıbet kılmaması imkansızdır.<br/>
3- Bizzat fiilin kendisi itibariyledir. Şöyle ki, uykudan sonra uyanmak ölümden sonra<br/>
dirilmeye bir örnektir. İnsanlar bunu her zaman görüyorlar. Aynı şekilde ölmüş topraktan<br/>tohum ve bitki çıkarmak da böyledir. Onu da her zaman görmekteler. Şu halde burada<br/>âdetâ şöyle denilmektedir: Kendisine îmânı gerektiren, öldükten sonra dirilmenin hak<br/>oluşuna çeşitli delâletlerle işâret eden bu âfâki/dış aleme âid ve enfüsi/iç aleme âid<br/>fiilleri yapmadık mı? Size ne oluyor ki onu inkâr ederek haddi aşıyor ve alay ederek<br/>birbirinize soruyorsunuz?<br/>
<i>et-Te’vilâtü’n-Necmiyye’</i>de durum şu şekilde izah edilmektedir: “Sıkılmaya yüz tutan<br/>
bulutlardan şarıl şarıl akan sular indirdik” Yâni zâtî ilimlerle rabbânî hikmetlerin<br/>sularını lutufların nefehâtı/üfürmesi ile harekete geçirerek ruhların göklerinden şarıl<br/>şarıl akan sular indirdik. Tâ ki bunlarla “tohum ve bitki çıkaralım diye” Yâni sizin<br/>ruhlarınızın semâlarındaki bulutlardan kalp arzınıza ilim ve hikmet sularını indirdik. Tâ<br/>ki bununla muhabbet-i zâtiye tohumunu; şevk, iştiyak, sevgi ve aşk bitkilerini çıkaralım<br/>diye… “Sarmaş dolaş olmuş bağlar bahçeler yetiştirelim diye” Yâni ruh semanızdan<br/>kalp arzınıza ilim ve hikmet suları indirdik. Tâ ki bu suyla birbirine sarmaş dolaş olmuş<br/>muhabbet, sevgi, aşk bahçeleri yetiştirelim diye...<br/>
