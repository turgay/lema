<a name=6932></a><b>Şeyh-i Ekmel</b> der ki: “Bunun büyük günah olup olmadığı konusunda değişik görüşler<br/>
vardır. Büyük günahları, hakkında şerîat tarafından azap tehdidi olan şeylerden ibaret<br/>görenlere göre büyük günahtır. Ancak büyük günahları belli sayıdaki günahlarla sınırlı<br/>görenlere göre bu büyük günahlardan değildir. Bu durumda hadis haram olan bu hususu<br/>helal saymaya veya ebedî azaba müstehak olmaya hamledilir.<br/>
Cansız varlıkları tasvir edip heykellerini yapmak, faydasız şeylerle meşgul olmak<br/>
bakımından mekruh olsa da buna ruhsat verilmiştir. <i>Nisâbu’l-ihtisâb</i>’da der ki: “Evini<br/>içinde sûretler/resimler bulunan nakışlarla süsleyen kimse hesaba çekilir/azarlanır.<br/>Çünkü evde sûret/resim bulunması, oraya meleklerin girmekten imtina etmesine<br/>sebeptir. Cebrail (a.s.) <i>“Biz (melekler), içinde köpek ve sûret/resim bulunan eve<br/>girmeyiz.”</i><a href="RuhulBeyans.html#6941">[16] </a>demiştir. Kişi evini canlı bir varlığın resmi olmayan nakışlarla süslese<br/>bunda bir beis yoktur. <b>Nâsırî</b>’nin <i>el-Mültekat</i>’ında der ki: “Şayet kişi insanların ve<br/>kuşların tasviri bulunan boya ve nakışlarla tezyin edilen evi yıksa, evin ve tasvir<br/>bulunmayan nakışların kıymetini tazmin eder.” Evlerde sûret ve heykeller<br/>yasaklandığına göre, evlâ olan mescidlerde yasaklanmasıdır. Bu sebeple daha önce<br/>kilise olup da içinde resimler bulunan mescidlerde resimlerin başları imhâ edilmiştir.<br/>
Fürû‘ fıkha dâir kitaplarda şöyle geçer: Namaz kılanın başının üstünde, önünde,<br/>
hizâsında sûret/resim olması mekruhtur. Kerâhet bakımından en şiddetli olanı suretin<br/>namaz kılanın önünde, sonra başının üstünde, sonra sağında, sonra solunda, sonra<br/>arkasında olmasıdır. Sûret namaz kılanın arkasında olursa bunun mekruh olmayacağı<br/>söylenmiştir. Çünkü bu durum puta tapmaya benzemez. Bu durumda o sûreti aşağılama<br/>vardır. Şayet suret namaz kılanın ayakları altında olursa bu mekruh değildir.<br/>
<i>el-İnâye’</i>de der ki: “Şayet sûret namaz kılanın arkasında olursa, bu namazda kerahet<br/>
olmaz. Ancak suretin evde bulunması mekruhtur. Çünkü namaz kılınan yeri meleklerin<br/>girmesine mâni olacak şeylerden uzak tutmak müstehabdır.<br/>
Buna göre ‘Sûretin aynı şekilde evde ayak altında olması da mekruhtur’ denilemez.<br/>
Çünkü biz ‘suretin ayak altında olmasında, arkada olmasından daha çok tahkir ve<br/>aşağılama vardır’ deriz. İkisi arasında fark bulunduğu için burada kıyas yapılmaz.<br/>
Sonra sûret, bakan kişinin düşünmeden anlayacağı şekilde büyük olursa bunda kerahet<br/>
vardır. Şayet sûretin organları ancak düşünme ve incelemeyle anlaşılacak kadar küçük<br/>olursa bu mekruh değildir. Çünkü bu derece küçük olan bir şeye tapılmaz. Canlı sûretin<br/>başı kesilirse bu da mekruh değildir. Çünkü genellikle başsız bir sûrete tapılmaz.<br/>Suretin başını kesmenin mânâsı, bu suret üzerine başı kaybolacak, hatta tamamen şekli<br/>silinecek halde bir şey dikmek yahut dokumak demektir. Sûretin başı ile bedeni arasına<br/>bir şey dikilse buna îtibar edilmez. Çünkü kuşlardan böyle gerdanlıklı olanlar vardır.<br/>Bu durum göze daha güzel gözükebilir. Suretin yüzü silinecek olursa, bu başın kesilmesi<br/>gibidir. Ellerinin ve ayaklarının kesilmesi böyle değildir.<br/>
Üzerinde resimler bulunan yaygılar üstünde secde yerine gelmemek kaydıyla namaz<br/>
kılmak mekruh değildir. Eğer namaz kılan kimse onların üzerine secde etmezse bu, tâzim<br/>değil aşağılamadır. Resimlerin üzerine secde etmek ise putlara tapmaya benzer.<br/>
