<a name=2451></a><i>el-Vakıâtü’l-Mahmûdiyye</i> isimli eserde zikredildiğine göre âlimlerden büyük bir zat:<br/>
“Kendisi için zaman ve mekan söz konusu olmayan zât hangi mekandadır?” diye sordu.<br/>Bu sorunun şu şekilde sorulması edebe daha uygundur: “Zatı zaman ve mekandan<br/>münezzeh olan Allah hangi yönden talep edilir ve hangi yolla O’na kavuşulur?” Bu<br/>soruya edebe uygun cevap ise şöyle denilmesidir: “Allah’ın cemalini görmek isteyen,<br/>O’nun dostlarının kalplerine baksın. Çünkü onların kalpleri, Hak Teâlâ’nın cemâlinin<br/>mazharları ve aynalarıdır.”<br/>
Mu’tezile, Allah’ın görülmesini inkar etmiştir. Hatta <i>el-Keşşâf</i> sahibi, Ehl-i sünnet<br/>
ve’l-cemaat mezhebini kötüleyip sapıklıkla suçlayarak şöyle demiştir: “İslâm dinine<br/>mensup olduklarını söyleyen ve Ehl-i sünnet ve’l-cemaat adını taşıyan şu insanlara<br/>şaşılır. Nasıl oldu da bu büyük musibeti gidilecek yol edindiler? Onların “Allah,<br/>görülecektir. Fakat keyfiyeti meçhuldür.” gibi sözlerin ardına saklanmaları seni<br/>aldatmasın. Çünkü bu, onların ileri gelenlerinin ileri sürdüğü şeylerdendir. Onlar<br/>hakkında söylenecek söz, Adliyye’den (yani Mu‘tezile’den) birinin söylediği şu sözdür:<br/>
<i>“Bir cemaat var ki, hevâlarını “sünnet” diye isimlendirdiler.<br/>Fakat onlar, yemin ederim ki semer vurulmuş eşeklerdir.<br/>Onlar, Allah’ı mahlukatına benzettiler, sonra da korktular<br/>Halkın kendilerini kötülemesinden ve keyfiyetsizliğin (Allah’ın keyfiyetsiz olarak</i><br/>
<i>görüleceği sözünün) ardına gizlendiler.”</i><br/>
Ehli sünnetten biri de onlara cevap olarak şöyle demiştir:<br/>
<i>Şaşılır o zâlimler topluluğuna ki “adl” ile lakaplanmışlardır.<br/>Ömrüme yemin olsun ki, onlarda ilim ve mârifet yoktur.<br/>Çünkü onlar hiç farkına varmadıkları bir noktadan<br/>Allah’ın sıfatlarını nefyederek zâtını yok sayma tehlikesine düşmüşlerdir.</i><br/>
<b>Mevlâ İbrahim Erûskî</b> şöyle demiştir:<br/>
<i>(Mu’tezile ile) aramızda hükmetmesi için Allah’ın Kitabı’na razı olduk.<br/>Rasûlullah’ın sözü de en açık hükmü verir.<br/>Kur’an’ın ayetlerini tahrif etmek sapıklıktır.<br/>Delil olan nasları reddetmek, adl (adalet) değildir<br/>Sonra da Rasûlullah’ın ashâbını sapıklıkla suçlayıp kınamak<br/>Nazzâm’ın ve Vâsıl’ın görüşlerini doğrulamak.<br/>Eğer peygamberi yalanlamak adaletse,<br/>Allah’ın mahlûkatının en âdili As b. Vail’dir.<br/>Ey Cârullah (Zemahşeri)! Sen, dalâlet fırkasından olmasaydın,<br/>Bütün faziletleri üzerinde toplamaya layık olurdun.</i><br/>
