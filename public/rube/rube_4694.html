<a name=4695></a><img src="RuhulBeyan-4695_1.jpg"/><br/>
<img src="RuhulBeyan-4695_2.jpg"/><br/>
<img src="RuhulBeyan-4695_3.jpg"/><br/>
<img src="RuhulBeyan-4695_4.jpg"/><br/>
<img src="RuhulBeyan-4695_5.jpg"/><br/>
<i> </i><br/>
<b>56. Biz rasulleri, sadece müjdeleyiciler ve uyarıcılar olarak göndeririz. Kâfir</b><br/>
<b>olanlar ise, hakkı bâtıla dayanarak ortadan kaldırmak için bâtıl yolla mücâdele<br/>verirler. Onlar âyetlerimizi ve uyarıldıkları şeyleri alaya almışlardır.</b><br/>
<i>“Biz”</i> geçmiş ümmetlere <i>“rasulleri sadece”</i> inanıp itâat edenlere sevabı ve mânevî<br/>
dereceleri <i>“müjdeleyiciler ve”</i> isyan eden kâfirleri ise azabla, hor ve zelil eden<br/>derekelere düşürülmekle <i>“uyarıcılar olarak göndeririz.”</i> Çünkü müjdelenen şeylere<br/>ulaşmanın ve uyarılan şeylerden sakınmanın yolu sadece akılla bilinecek şeylerden<br/>değildir. İşte bu iki yolu beyan etmek üzere peygamberler göndermesi, Allah’ın<br/>kullarına sonsuz lütfundan ve engin merhametindendir.<br/>
Fakir (<b>Bursevî</b>) der ki: Âyet, İsrâiloğulları’nın nebileri mesâbesinde olan âlimlerin<br/>
de Allah Teâlâ’dan insanlara bir rahmet olduğuna işarettir. Çünkü onların beyanı ile<br/>şüphe karanlığı bertaraf edilmekte, şüphe tohumu ile yeşeren düğümler çözülmekte,<br/>onların irşadı ile kâmil mânâda hidâyet hâsıl olmakta ve sülûk tamamlanmaktadır.<br/>
<i>“Kâfir olanlar ise, hakkı bâtıla dayanarak ortadan kaldırmak için bâtıl yolla”</i><br/>
müjdelemek ve uyarmak için gönderilen peygamberlerle <i>“mücâdele verirler.”<br/></i>Pervasızca peygamberlere îtiraz ederler ve: <i><b>“Siz de bizim gibi insandan başka bir şey<br/>değilsiniz” </b></i>(Yasin 36/15) <i><b>“Eğer Allah (elçi göndermek) dileseydi, melekleri<br/>indirirdi.” </b></i>(el-Mü’minûn 23/24) derler. Sırf inat olsun diye, mûcizeler ortaya<br/>konulduktan sonra Allah’ın âyetlerini saçma sapan gerekçelerle inkâra yeltendiler.<br/>Peygamberlerin beraberinde olan hakkı yerinden ve merkezinden kaydırmaya ve yok<br/>etmeye kalkıştılar.<br/>
<b>Zemahşerî’</b>nin beliğ ifâdelerinden biri de şudur: “Muvahhidlerin delilleri<br/>
şüphecilerin şüphesi ile ortadan kaldırılamaz. İbrahim’in yükselttiğini (Kâbe’yi) Ebrehe<br/>nasıl yıkabilir?!<br/>
<i>Mesnevî</i>’de der ki:<br/>
<i>Kim Allah mumunu üflerse<br/>O mum sönmez, üfleyenin ağzı yanar.</i><br/>
<i>“Onlar”</i> birliğime, kudretime ve benzerlerine delâlet eden <i>“âyetlerimizi ve</i><br/>
<i>uyarıldıkları şeyleri”</i> korkutuldukları azâbı <i>“alaya almışlardır.”</i><br/>
<i> </i><br/>
